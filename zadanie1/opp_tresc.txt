=== Zadanie Organizacja Pożytku Prywatnego ===

Organizacja Pożytku Prywatnego (w skrócie OPP) zbiera pieniądze na
organizowanie imprez i chciałaby wyróżniać darczyńców zależnie od
kwoty, jaką darowali. Napisz program wspomagający ją w tym działaniu.

OPP z banku dostaje dwa pliki tekstowe. Pierwszy plik zawiera listę
darczyńców wraz z wpłaconymi kwotami w formacie: nazwa darczyńcy,
kwota, skrót nazwy waluty. Drugi plik zawiera kursy wymiany walut do
waluty lokalnej w formacie: skrót nazwy waluty, kurs wymiany. OPP
generuje plik zawierający zapytania w formacie: kwota1, kwota2.

Każdy rekord danych to osobny wiersz w pliku. Poszczególne pola
w wierszu oddzielone są białymi znakami. Na początku i końcu wiersza
może występować dowolna liczba białych znaków.

Nazwa darczyńcy jest dowolnym napisem zaczynającym się niebiałym
znakiem i kończącym się niebiałym znakiem.

Kwoty i kursy walut to dodatnie liczby dziesiętne mające maksymalnie
trzy miejsca po przecinku. Przecinek i część ułamkowa są opcjonalne.

Skróty nazw walut są podawane według ISO 4217.

Wszelkie obliczenia należy wykonywać z dokładnością do trzech miejsc
po przecinku i stosować zaokrąglanie do najbliższej wartości.

Program czyta ze standardowego wejścia po kolei: plik z kursami walut,
plik z listą darczyńców, plik z zapytaniami. Dla każdego zapytania
program wypisuje na standardowe wyjście listę darczyńców, którzy
darowali kwotę większą lub równą kwota1 i mniejszą lub równą kwota2.
Format wypisywania darczyńców przedstawia niżej zamieszczony przykład.
Lista ma być posortowana rosnąco według wartości darowanej kwoty
w walucie lokalnej, a w przypadku równych kwot ma być zachowana
kolejność z pliku wejściowego.

Program musi być odporny na niezgodność formatu danych wejściowych ze
specyfikacją. Dla każdego niezgodnego ze specyfikacją wiersza w danych
wejściowych program wypisuje na standardowe wyjście błędów komunikat
w formacie:

Error in line N:WIERSZ

gdzie N jest numerem błędnego wiersza (wiersze numerujemy od 1),
a WIERSZ to błędny wiersz w oryginalnej postaci (z zachowaniem
wszystkich białych pól), w jakiej został wczytany przez program.
Niepoprawne wiersze w danych wejściowych nie są dalej przetwarzane.
Za niepoprawny należy też uznać wiersz zawierający wartość (kwota,
kurs wymiany), która mogłaby doprowadzić do przepełnienia arytmetyki
podczas przetwarzania przez program.

Przykładowo, dla danych wejściowych:

PLN 1
USD 3,96
EUR 4,19
EUR 5,11
PHP 1,5
XAU 0
Ala D 5,01 PLN
Ala  B 5 PLN
Ala A 5,00 PLN
Ala C 4,99 PLN
   Baba 30 WWW
 C         PLN
Miś 0,01 PLN
X 1,001 PHP
Y 1,003 PHP
1 PLN
5 5
0 10
0,001 0,002
1,502 1,502
1,504 1,504
7 6

program wypisuje na standardowym wyjściu:

"Ala  B","5,000",PLN
"Ala A","5,000",PLN
"Miś","0,010",PLN
"X","1,001",PHP
"Y","1,003",PHP
"Ala C","4,990",PLN
"Ala  B","5,000",PLN
"Ala A","5,000",PLN
"Ala D","5,010",PLN
"X","1,001",PHP
"Y","1,003",PHP

a na standardowym wyjściu błędów:

Error in line 4:EUR 5,11
Error in line 6:XAU 0
Error in line 11:   Baba 30 WWW
Error in line 12: C         PLN
Error in line 16:1 PLN
Error in line 22:7 6

Oczekiwane rozwiązanie nie powinno zawierać definicji własnych
struktur i klas. Zamiast tego należy intensywnie korzystać
z kontenerów i algorytmów dostarczanych przez standardową bibliotekę
języka C++. W szczególności do sortowania i wyszukiwania należy użyć
efektywnych algorytmów. Rozwiązanie należy umieścić w pliku opp.cc,
który należy umieścić w repozytorium w katalogu

grupaN/zadanie1/ab123456+cd123456

lub

grupaN/zadanie1/ab123456+cd123456+ef123456

gdzie N jest numerem grupy, a ab123456, cd123456, ef123456 są
identyfikatorami członków zespołu umieszczającego to rozwiązanie.
Katalog z rozwiązaniem nie powinien zawierać innych plików, ale może
zawierać podkatalog private, gdzie można umieszczać różne pliki, np.
swoje testy. Pliki umieszczone w tym podkatalogu nie będą oceniane.
